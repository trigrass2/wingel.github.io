---
layout: post
title: Restaurang Trattoria La Casa
date: '2011-06-05T19:17:00.002+02:00'
tags:
- restauranger
modified_time: '2011-06-09T13:54:45.559+02:00'
id: tag:blogger.com,1999:blog-4618495377058807667.post-291887450436599568
redirect_from: /2011/06/restaurang-trattoria-la-casa.html
---

I fredags ville jag bjuda ut min mor på födelsedagsmiddag och vi
hamnade på Trattoria La Casa som finns på Långholmsgatan i Hornstull
precis där Västerbron börjar.  Det är en restaurang som jag snubblade
in på första gången i vintras.  Jag hade egentligen tänkt gå någon
annan stans, men där var det fullt, så då kom jag ihåg den där
italienaren som jag knallat förbi flera gånger och tänkt ta en titt
på.  Det jag åt den gången var deras lamm och det är också vad jag
rekommenderade åt min mor.

Mamma är liten, bara 145 cm lång, och brukar inte äta så mycket, men
den här gången så var tallriken helt tom när hon var klar.  Det är nog
ett så bra betyg som någon maträtt kan få.  Sen sa mamma nåt om
"världens godaste lamm" också, så jag skulle tro att hon var rätt
nöjd.  Själv hade jag redan ätit lamm två gånger under veckan, så jag
provade på deras pasta med kalvfärs och svamp och tryffelsås och den
gick inte av för hackor den heller.

Som en bonus så har deras kök öppet till elva på kvällen, så när
Jörgen och jag tänkte gå ut och äta för ett tag sen men hade lite
dålig koll på klockan så att allt annat hunnit stänga så var verkligen
La Casa räddaren i nöden.  Jörgen blev proppmätt men kunde ändå inte
riktigt lägga ifrån sig gaffeln: "egentligen orkar jag inte, men det
är ju så gott!"  Så inte nog med att köket har öppettider som passar
kvällsmänniskor, det är bra mat också.

